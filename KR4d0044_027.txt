# -*- mode: mandoku-view; -*-
#+TITLE: 公是集
#+DATE: 2015-08-24 23:51:35.296074
#+PROPERTY: ID KR4d0044
#+PROPERTY: BASEEDITION WYG    
#+PROPERTY: JUAN 卷二十七
<pb:KR4d0044_WYG_027-1a>¶
欽定四庫全書¶
　公是集巻二十七¶
　　　　　　　　　　　　　宋　劉敞　撰¶
　五言絶句¶
　　蒲三首¶
青青水中蒲根葉自勾帶今我不如彼望君萬里外¶
青青水中蒲秀色宜三春常苦秋氣早飄飄悲路人¶
青青水中蒲誰能移之陸婦人繫所徇憔悴甘獨宿¶
<pb:KR4d0044_WYG_027-1b>¶
　　順州聞角¶
北山三千里歸來已近邊如何聞鼓角晨坐更悽然¶
　　瑞竹(雙榦同本往來/者因以瑞名)¶
聳節偶相並雪霜終不迷應将古人比孤竹有夷齊¶
　　暮冬寄鹽城弟二首¶
流水應無極東流向海城殷勤囑雙鯉為寄别離情¶
海上春常早相思正一涯北風吹雪盡遙想折梅花¶
　　東樓(所謂觀/風樓也)¶
<pb:KR4d0044_WYG_027-2a>¶
能懷望鄉思慎勿上東樓海氣常常霧淮聲故故愁¶
　　鼎池(前太守鑿此池深八九尺得/扃葢如新鼎下有物如藥青)　(鼎受一斗餘/色役人不知)¶
　　(棄水中藥下有丹砂可一升皆太/守取去或云是金鼎子因號鼎池)¶
丹成雞犬去鼎在陵谷遷惟有千年鶴時來浴水邊¶
　　嘯臺¶
髙臺映水末極望有層軒覽物惟長嘯逢人未始言¶
　　酒舫¶
悠悠轉小棹漾漾逐浮萍載酒和嘉月投篇弔獨醒¶
<pb:KR4d0044_WYG_027-2b>¶
　　杏源(在射堂西面略可通小船/兩旁種花有杏最巨故名)¶
淺水通漁艇低花損㡌簷東風日夜起幽興此中添¶
　　蓮池(在射/堂東)¶
東池種蓮子紅白間稀疎夏木陰成後君看錦不如¶
　　漁臺(在鼎池上北即城/濠常觀魚于此)¶
陳漁何處好層觀倚髙城快意屠門嚼安知萬里鯨¶
　　花嶼(在鼎/池)¶
孤嶼曲池中芳菲四面同春愁隨雀舫繚繞未曽窮¶
<pb:KR4d0044_WYG_027-3a>¶
　　袁真人祠¶
絳節朝何所白蜺空此堂神仙詎學得客到彊焚香¶
　　丹井(在真/人祠)¶
清源秪數尺知是鍊丹餘安得棲真子相邀肘後書¶
　　竹岡(其下/丹井)¶
層岡南面起仰見檀欒姿詰曲成幽洞因堪象武夷(武/夷)¶
(有毛/洞也)¶
　　大楸(使宅/堂前)¶
<pb:KR4d0044_WYG_027-3b>¶
長楸蔭栢堂小枝猶合抱得地遂天年斧斤安敢到¶
　　紅玉誰家女四首(燕中記/所見)¶
紅玉誰家女雙曈如水流映花看漢使不覺墜搔頭¶
紅玉誰家女眀豔奪青春羞人不得語含笑卻成嚬¶
翠霞金縷衣獨立翳斜暉無奈春風蕩吹人只欲飛¶
春風能吹衣不能解人意使我為朝雲與君從此逝¶
　　清明後鴈¶
留滯江南久今來萬里歸春風稍和暖作意入雲飛¶
<pb:KR4d0044_WYG_027-4a>¶
　　憶闗中諸弟¶
好去北歸鴈憑將千里書潼闗何日到送目故愁予¶
　　立春日宿髙陽闗以病酒不飲復用前韻¶
月色初元夜花香翦綵春而公髙陽客翻作獨醒人¶
　　寄書¶
區脫逢歸驛作書憑寄聲那知夢識路先入大梁城¶
　　雨後回文¶
綠水池光冷青苔砌色寒竹深啼鳥亂庭暗落花殘¶
<pb:KR4d0044_WYG_027-4b>¶
　　芍藥¶
跗蕚晴相照芳香暖競飄波翻蜀地錦霞萃赤城標¶
　　萱花¶
種萱不種蘭自謂憂可忘綠葉何萋萋春愁更茫茫¶
　　疊韻¶
圖書如蘧廬吏事累志意招邀即逍遙醉寐自棄置¶
　　山行¶
荒徑惑東西回環極翠㣲空持征鳥意長作準繩飛¶
<pb:KR4d0044_WYG_027-5a>¶
　　池上¶
修竹仍封雪交渠已泮冰那知四時改獨有醉騰騰¶
　　過分水嶺¶
去去百憂集回頭歸路迷紛然萬行淚自逐水東西¶
　　草蟲扇子¶
洒落烟紈薄肖翹物象竒坐愁冰鑑釋深恐夏蟲疑¶
　　雄州留寄醉翁¶
沙漠惟逢雪燕谿不見春聊將曽折栁留待未歸人¶
<pb:KR4d0044_WYG_027-5b>¶
　　馬上口占¶
冰澗縱横水風松髙下聲逺遊應易老跋馬更凝情¶
　　冬至¶
寒事欲無幾春歸方有期嘉辰正須醉愛日為君遲¶
　　南齋病卧¶
香巻風飄幌燈昬雨映簾客愁渾不寐更覺漏聲添¶
　　對月口號¶
今夜閨中月應憐破鏡輝南飛烏與鵲為我報將歸¶
<pb:KR4d0044_WYG_027-6a>¶
　　戲題¶
薄宦遭百舌不如歸去來提壺沽美酒泥滑滑如苔¶
　　戲呈叔恬府辟入幕不諧得宛丘簿¶
聞道珠履客今朝黄綬歸定知髙士貴一府莫言非¶
　　東池避暑二首¶
涼風千箇竹疎雨萬枝蓮自是清無寐非闗醉不眠¶
翠石琅玕色長楊風雨聲不湏醉劇飲此地有餘清¶
　　古北口守嵗二首¶
<pb:KR4d0044_WYG_027-6b>¶
春渡遼東海星回幕北天悠悠鄉國别明日便經年¶
山盡寒隨盡(燕北諸山/盡干此)春歸客亦歸一杯分嵗酒送臘¶
强依依¶
　¶
　¶
　¶
　¶
　公是集巻二十七¶
